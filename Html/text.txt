Úvod
Počas celého nášho života nás sprevádzajú hry. Význam tohto slova každý dobre pozná, ale
napriek tomu však jeho jednotná definícia neexistuje. Hru je možné charakterizovať ako základnú
ľudskú činnosť, ktorá prináša radosť, rozptýlenie, relax a uspokojenie. Hra u dospelých je formou
aktívneho odpočinku, regenerácie síl, uvoľnenia a oddychu po práci. Túto definíciu však nemožno
aplikovať na hrovú činnosť detí pretože tie (hlavne v útlom veku) sa hrajú v rôznom čase, a najmä
vtedy, keď nie sú unavené. Hru a hrové aktivity a prejavy môžeme pozorovať u detí a zvieracích
mláďat, ale aj u dospelých ľudí a zvierat. Hra má inštinktívny základ, je vrodená a teda biologicky
daná aktivita. O tom, akú má hra funkciu, boli a sú vedené spory, hlavne medzi odborníkmi na
biológiu, pedagogiku, psychológiu, výchovu a vzdelávanie. Biologická funkcia hry u detí
a zvieracích mláďat spočíva predovšetkým v príprave na život: hry ranného veku majú povahu
tréningu senzomotorických funkcií. Hry starších detí „na niekoho“ umožňujú vžiť sa do rolí
vystupujúcich v sociálnom okolí dieťaťa a do sveta dospelých. Hry detí sú prirodzenou súčasťou ich
socializácie. U detí školského veku tzv. didaktické hry umožňujú dosahovať lepšie výsledky v ich
riadenom učení (Nakonečný, 1997; Gray, 2012 – W1). Každý z odborníkov uznáva, že hra má
významné miesto v psychickom a mentálnom vývine ľudského jedinca, tak v útlom detstve ako aj
v dospelosti.
1 Charakteristika a vlastnosti hry
Definície hry sú väčšinou založené na vymenovaní vlastností hry. Obyčajne nie je definovaná
jediným znakom, ale spojením niekoľkých rôznych vlastností hry. Odborníci, ktorí sa venovali
hrám a snažili sa pojem hry vymedziť, opisovali hlavne vlastnosti a znaky hier a hrania sa. Rôznymi
autormi vymenované atribúty hry možno zhrnúť do piatich bodov (Gray, 2012 – W1):
1. Hranie hry je dobrovoľné, hru si vyberáme sami a sami ju tiež riadime;
2. Hra je aktivita, pri ktorej si samotnú hravú činnosť ceníme viac ako výsledok;
3. Hra má svoje pravidlá, ktoré sú vopred dané a v priebehu hry sa nemenia. Pravidlá hry (ak
to nie sú štandardné hry v rámci nejakej súťaže) nemusia byť pevne dané, hráči na základe
vzájomnej dohody ich môžu meniť alebo prispôsobiť;
DOI: 10.5507/tvv.2016.036
Trendy ve vzdělávání 2016
244
4. Hra je umele navodená situácia, v určitom zmysle je odtrhnutá od „skutočného“ života
a často vyžaduje určitú predstavivosť a predvídavosť hráčov;
5. Hra vyžaduje aktívny, pozorný, ale nestresovaný stav mysle.
Pedagogický slovník (Průcha, a kol, 2008) definuje hru ako formu činností, ktorá sa líši od
práce i učenia. Človek sa hrou zaoberá po celý život, avšak hra v predškolskom veku má špecifické
postavenie – je prevažujúcim typom činnosti. V tejto súvislosti sa uvádza rad aspektov hry: aspekt
poznávací, precvičovací, emocionálny, pohybový, motivačný, tvorivý, fantazijný, sociálny,
rekreačný, diagnostický, terapeutický a ďalšie.
Hra môže zahŕňať činnosti jednotlivca, dvojice, malej aj veľkej skupiny. Existujú hry, na
hranie ktorých sú potrebné špeciálne pomôcky. Väčšina hier má podobu sociálnej interakcie
s explicitne formulovanými pravidlami. V hre sa venuje veľa pozornosti jej riadeniu a priebehu.
Východisková situácia, priebeh a výsledky niektorých hier sa dajú analyzovať a exaktne študovať.
Pravidlá hry, rozhodovanie aktérov je možné formalizovať, riadiť a optimalizovať a tiež je možné
vytvárať algoritmy výherných stratégií.
2 Triedenie a klasifikácia hier
Čím viac nejaká činnosť spĺňa vlastnosti uvedené vyššie, tým skôr sa považuje za hru. Teda nejaká
hravá činnosť nemusí byť hrou úplne, môže byť ňou len čiastočne, podľa toho do akej miery
hravosť zvolenej aktivity spĺňa základné atribúty hry. Atribúty hry sa môžu miešať s ostatnými jej
vlastnosťami, dokonca hravá aktivita môže mať aj svoje výchovné a didaktické poslanie Stoffová,
2004). Didaktické poslanie môže byť priame alebo skryté. Hranie takýchto didakticko-výchovných
hier spontánne rozvíja určité želateľné vlastnosti hráča. Preto máloktorá hra je skutočnou tzv.
„čistou hrou“, ktorá má len jediné poslanie „relax“. Čistá hra sa oveľa častejšie vyskytuje u detí než
u dospelých. V dospelosti sa hra totiž skoro vždy mieša s rôznymi zámermi, motiváciou, čo môže
vyplývať z rôznych povinností, aktivít a stanovených cieľov dospelých. Z tohto dôvodu v bežnej
konverzácii hovoríme, že deti sa „hrajú“, kým u dospelých skôr hovoríme o „hravom prístupe“,
o „hravom spôsobe“, alebo o „hravom duchu“. Treba ale skonštatovať, že aj dospelí si radi zahrajú
len tak, pre zábavu, na demonštrovanie svojich schopností, bystrosti, chytrosti, pre radosť z výhry,
dobrého výkony, príp. z napätia, ktoré prináša risk, príp. viera a nádej v šťastí.
Mnohí odborníci sa pokúšali o triedenie a klasifikáciu hier. Navrhujú zaradiť hry do
4 hlavných kategórií, a to podľa obsahu a veku, kedy tento typ hry dieťa hrá Navrhuje rozlišovať:
fiktívnu hru, receptívnu hru, konštruktívnu hru, hru s pravidlami. Takéto delenie sa týka
predovšetkým hier, ktoré deti hrajú hlavne v predškolskom veku, kedy tieto hry prevládajú
a ustaľujú sa, ale mnohé z nich sa hrajú aj v neskoršom veku.
Alternatívne vývojové triedenie hier predpokladá, že deti prechádzajú siedmimi vývojovými
štádiami, počas ktorých hrajú určité hry, ktoré ich bavia a prispievajú k ich rozvoju (Ulířová, 1999):
V ranom veku, prvých 12 mesiacov života je to senzomotorická hra. Začiatkom 2. roku vývoja je
to prvá predstieraná hra. Medzi 15 a 21 mesiacom predstieraná hra sa preorientuje zo seba na
objekty. Dieťa v 2. - 3. roku života používa predmety na predstavovanie niečoho iného než na čo
slúžia, nastupuje náhradná predstieraná hra. Vo veku 5 rokov sa objavuje sociodramatická hra,
umožňuje deťom vstupovať do rolí a predstierať, že sú niekto iný. Od 6. roku dieťa dáva rolu
druhým a vedome si plánuje hrovú činnosť t. j. – uvedomenie si rolí. Od 7. – 8. roku deti postupne
nahradzujú predstierané hry hrami so stanovenými pravidlami. Tieto hry obsahujú v postupne
rastúcej miere nový prvok – súperenie – nehrajú sa len pre radosť z hry samotnej, ale pre určenie
víťaza/víťazov a porazeného/porazených a tiež pre dosiahnutie prestíže a sklamania, ktoré sú
s týmito kategóriami hier spojené.
Existuje veľa ďalších spôsobov delenia a kategorizovania hier, ktoré sú založené na stanovených
kritériách, príp. systéme kritérií, ktoré umožňujú jednoznačne zaradiť hru do určitej skupiny, príp.
Trendy ve vzdělávání 2016
245
prideliť ju do určitej kategórie. Tieto skupiny, príp. kategórie väčšinou netvoria disjunktné množiny
hier. Na základe špecifikovaných kritérií a miery ich splnenia sa jednotlivé množiny výrazne
prekrývajú.
3 Počítačové hry
Počítačová hra podľa slovenskej wikipedie (W2) je interaktívny softvér komunikujúci
s používateľom pomocou prvkov 2D alebo 3D grafiky a zvukov na účely zábavy alebo vzdelávania,
prevádzkovaný na nejakom počítači, prípadne na špecializovanom počítači zvanom herná konzola,
ktorý je vyvinutý takmer výlučne na hranie hier a multimediálnu zábavu. Počítačové hry autori
a distribútori delia do „žánrov“.
Samostatnú skupinu počítačových tvoria mobilné hry, ktoré sa v poslednom čase stali
takmer základom každodenných aktivít skoro všetkých žiakov, ktorí vlastnia mobilný telefón.
Počítačové hry dokážu zamestnať detí na niekoľko hodín, ak sú tomu prispôsobené. Hra môže byť
aj krátka, môže trvať len pár minút. Takéto hry sú vhodné použiť, keď hráč potrebujú využiť voľný
čas niekde na zastávke autobusu alebo v čakárni. Tento spôsob zaujatia je vhodný na hranie
jednoduchých didaktických hier, ktoré sú orientované na vzdelávacie účely, na rozvoj logického,
algoritmického, strategického myslenia príp. iných schopnosti a zároveň aj IKT zručností (Stoffová
–Végh, 2006; Stoffová, 1994a, 1994b). Tieto hry sú časovo nenáročné a dokážu zaujať na krátky
časový úsek. Ich didaktické ciele sa dosahujú spontánne, nenápadne. Používateľ/hráč sa učí vyriešiť
problém, ktorý je obsahom hry. Motiváciou je výhra – podanie čo najlepšieho výkonu v danej
aktivite. Tento fenomén sa však dá účinne využiť aj v pedagogickom procese na dosiahnutie
vzdelávacích cieľov. Súčasťou vyučovania potom môže byť aj analýza riešenia, hľadanie
optimálnej cesty, hodnotenie konkrétneho postupu a pod. (Stoffová a kol., 1995).
4 Triedenie a klasifikácia počítačových hier - žánre počítačových hier
Obr. 1 Žánre počítačových hier podľa (W2)
Na základe internetových zdrojov (W2) počítačové hry možno deliť na žánre podľa obrázku 1.
Jednotlivé žánre možno charakterizovať nasledovne:
Detské počítačové hry – sú to počítačové hry určené predovšetkým pre deti predškolského
a ranného školského veku. Vyznačujú sa veľmi jednoduchým spôsobom spracovania, sú väčšinou
kreslené s minimálnym množstvom písaného textu. Populárne sú herné spracovania najrôznejších
rozprávok, ako napríklad Hľadá sa Nemo či Tygrova výprava a pod. Často ich nájdeme aj
v knižniciach, kde ich deti môžu priamo zahrať alebo čítať, príp. si aj požičať pre domáce
používanie alebo ich ako súčasť prípravy na vyučovanie (Obr. 2). Môžu byť distribuované na CD,
alebo sprístupnené cez Internet. Typickou vlastnosťou takýchto aplikácií je interaktivita, výber
z možností a riaditeľnosť.
Arkády (nazývané tiež „plošinovky“) – sú asi prvými hrami, ktoré sa objavili na moderných
počítačoch po zavedení grafického používateľského interfejsu (GUI) na ovládanie hry. Medzi
najznámejšie z nich patria: Super Mario Bros, Sonic, Abe's Oddysee a ďalšie.
Trendy ve vzdělávání 2016
246
Obr. 2 Didaktické hry sú prístupné aj v knižnici (podľa W4)
Dobrodružné hry (adventúry) – Sú to hry so zameraním predovšetkým na príbeh. Hlavná
postava hry zbiera a používa rôzne predmety, rozpráva sa s ďalšími postavami napreduje v dejovej
línii (napr. Perzská princezná, Silent Hill – Tichá Hora a pod.). Častými motívmi hry sú
vyslobodenie alebo zachránenie niekoho, nájdenie pokladu, únik z väzenia, pred nebezpečenstvom,
príp. nepriateľom a pod.
Simulátory tvoria početnú skupinu počítačových hier. Mnohé z nich patria medzi prvé
počítačové hry, ktoré ešte nemali ani kvalitné grafické prostredie (napr. ovládanie autíčka
kurzorovými klávesmi na kľukatej ceste v zložitom teréne patrilo medzi prvé počítačové hry na
počítačoch PMD-85). Simulátory sa snažia o simuláciu skutočných vecí, väčšinou riaditeľných
dejov z reálneho života. Mnohé z nich pripomínajú (a často aj nahradzujú) reálne trenažéry.
Existujú vo viacerých podkategóriách, ako napríklad letecké, automobilové, vlakové, lodné,
ponorkové – podľa dopravného prostriedku, riadenie ktorého sa simuluje. Sem sú zaradené aj
simulátory riadenia obchodnej činnosti, kupovanie hráčov na skvalitnenie športových tímov a pod.
Niektoré hry dokonca simulujú samotný život alebo jeho zánik.. Túto skupinu hier reprezentujú:
Live for Speed, SimCity, Flight Simulator, Formula F1, z Tycoon série Zoo, Train, Rollecoaster
a ďalšie.
Samostatnú podskupinu tohto žánra počítačových hier tvoria interaktívne parametrami
riaditeľné simulačné experimenty z rôznych predmetov, určené na vzdelávacie účely. Sem možno
zaradiť vizualizované simulačné experimenty z matematiky, fyziky, biológie, chémie a pod.
(Stoffová-Vrábelová, 1990).
Preteky – Do tejto kategórie hier sú zaradené predovšetkým automobilové hry. Na rozdiel
od simulátorov sa kladie väčší dôraz na hrateľnosť a zábavu, ako na vernú simuláciu, napr. séria
Need for Speed. Možno sem zaradiť aj iné preteky, ktoré nie sú štandardnými športovými
disciplínami.
Športové hry – hry simulujúce športové udalosti (napr. simulácia olympiád), športové
výkonové disciplíny jednotlivcov (behy, skoky, hody a pod.), kolektívne hry (volejbal, futbal,
hokej, hádzaná, rugby ...) a párové disciplíny (tenis, zápasy, šerm, box ...).
Počítačová verzia klasických (doskových, kartových) hier – do tejto skupiny
počítačových hier možno zaradiť počítačovú verziu klasických doskových, kartových a iných hier,
ktoré deti aj dospelí dobre poznajú bežne hrávajú. Napr. šach, mlyn, človeče nehnevaj sa, pasians,
Trendy ve vzdělávání 2016
247
mariáš, sedma atď. Pri hraní týchto hier jeden zo súperov môže byť aj počítač (reprezentovaný
zabudovaným algoritmom, často s výhernou stratégiou).
Príležitostné alebo náhodné (casual) hry – sú jednoduché hry, ktoré je možné hrať
prostredníctvom internetového prehliadača, alebo sa dajú stiahnuť a hrať na vlastnom PC. Casual
hry sú jednoduché na pochopenie, vyznačujú sa jednoduchým ovládaním a audiovizuálnym
spracovaním, ako aj nenáročnosťou na softvérové a hardvérové vybavenie počítača. Dej je
nenáročný a jej hrateľnosť je chytľavá a spontánna. Princípom casual hier je zabaviť hráča na
krátku chvíľu. Sú to hry, kde sa hráč snaží jednoduchým spôsobom nahrať (väčšinou) čo najviac
bodov. Napr. nazbierať čo najviac malín, jabĺk alebo hríbikov do košíka a pod. Casual hry nemajú
nijaký cieľ ani si nevyžadujú skúsenosti s inými hrami.
Hry na postreh – tvoria podmnožinu causal hier. Sú ale zamerané na rozvíjanie jemnej
motoriky a postrehu. Napr. pri zbieraní predmetov sa treba vyhýbať prekážkam, alebo treba byť
pozorný, napr. nezbierať zelené, zhnité plody, príp. treba mať aj určité poznatky, napr. zbierať len
jedlé huby a pod.
Akčné hry – hry založené na likvidácii nepriateľa/oponentov zbraňou/hrubou silou. Hlavný
dôraz sa kladie na grafické spracovanie a celkovú dynamiku bojov. Dôležitú úlohu hrá aj samotný
príbeh. (napr. Half-Life, Painkiller). V ostatnom čase však akčnosť prevláda nad dejom, ktorý skôr
slúži len na prepojenie jednotlivých herných situácií a miest, kde sa boje odohrávajú.
Tajná (stealth) akcia – akčne zameraná hra, kedy hlavný hrdina musí zostať v utajení
a útočiť z „pozadia“ nenápadne, často nepriamo. Niekedy je cieľom hry nepriateľov zabiť inokedy
je to zakázané. Najznámejšími predstaviteľmi tohto žánru sú Manhunt, Thief, Hitman, Assassin´s
Creed Splinter Cell, Metal Gear a iné.
Prežitý (survival) horor – táto skupinu hier je v určitom zmysle akýmsi podžánrom
akčných hier, kde je hlavným cieľom najmä prežitie a únik. Keďže výzbroj, hlavne munícia je vo
väčšine prípadov silne limitovaná, hráč sa musí pred nepriateľmi skrývať. V tomto prípade je
priamy boj tou poslednou alternatívou pre hráča a to už na život a na smrť. Tvorcovia „survival“
hororov si dávajú záležať aj na výzore nepriateľov, aby z nich hráči mali strach. Bojovú atmosféru
týchto hier dotvára aj zvuková kulisa (zvuky prostredia, výkriky nepriateľov). Asi najznámejšími
predstaviteľmi tejto kategórie sú hry: Silent Hill, Left 4 Dead, Call of Cthuhu: The Dark Corners of
the Rart a pod.
Obr. 3 Hranie akčnej hry (podľa W5)
RPG – je skratkou anglického výrazu Role-Playing Game, sú to teda hry, ktoré sú
orientované na hranie sa na hrdinov. RPG označuje počítačovú hru zameranú na vývoj postavy
(postáv) ovládanej (-ých) hráčom, obvykle s dlhým a prepracovaným dejom, často obsahujúcim aj
nepovinné časti a odbočky od hlavnej príbehovej línie. Vo veľkej väčšine prípadov je zvyšovanie
úrovne (levelu) postavy založené na získavaní skúsenostných bodov (tzv. experience points). Tieto
Trendy ve vzdělávání 2016
248
sa získavajú porazením nepriateľov alebo splnením určitých úloh. Dôležitú úlohu hrá taktiež
výzbroj, pričom silnejšie zbrane a lepšie brnenia sa spravidla stávajú dostupnými až dosiahnutím
určitej úrovne postavy. Mágovia spravidla získavajú možnosť využívať silnejšie kúzla. Typickými
predstaviteľmi hier typu RPG sú Baldur´s Gate, The Elder Scrolls, Gothic, The Witcher Diablo,
Pokemon atď.
Väčšina počítačových hier sa vyvíja ako séria verzií softvérových aplikácií (budeme ďalej na
ich označenie používať „s.“ pred menom) od prvej verzie cez stále dokonalejšie a rafinovanejšie
verzie s neustále dokonalejšou grafikou a jednoduchým zlepšujúcim sa interaktívnym ovládaním po
súčasne platnú aktuálnu verziu.
On-line RPG – MMORPG: MMORPG je skratka anglického výrazu „Massive
Multiplayer On-line Role-Playing Games“. On-line verzie počítačových hier si vyžadujú prístup na
Internet. Hrá ich veľké množstvo hráčov naraz na serveroch. Hráči medzi sebou komunikujú, majú
vlastné spoločenstvá (guildy alebo klany).
Medzi najpopulárnejšie, najrozsiahlejšie a najprepracovanejšie hry patria World of Warcraft,
Guild Wars, Lineage II, a Ragnarok on-line.
Strategické hry – sem možno zaradiť celý rad hier, kde ide o uplatňovanie rôznych stratégií
(obchodných, rozhodovacích, riadiacich a pod., pri budovaní a riadení podniku, mesta štátu, pri
obchodovaní, ťažbe surovín, investovaní, hospodárení a pod. Samostatnú skupinu tvoria strategické
vojnové hry.
Strategické vojnové hry – podstatou hier je budovanie základne, stavba armády,
špeciálnych bojových jednotiek, ich vylepšovanie, zásobovanie zbraňami a muníciou, ich bojové
nasadenie proti nepriateľskej strane. Snahou hráča je splnenie úloh zadaných na začiatku každej
misie. Najčastejšie ide o zničenie nepriateľských opevnení a jednotiek, zabratie určitého územia
a pod. Sem možno zaradiť hry Starcraft s. Warcraft, s. Command & Conquer, Act of War. Čo sa
týka počítačovej implementácie, dej/boj sa môže odohrávať v reálnom čase, napr. Rise of Nations,
alebo môžu byť aktivity delené na kolá, kde sa uplatňuje tzv. ťahová stratégia (napr. s. Heroes of
Might and Magic alebo Rome: Total War).
On-line hry – sú samostatnou kategóriou počítačových hier. Hrajú sa on-line v prostredí
internetového prehliadača. Sú jednoduchšieho rázu, využívajú možnosti Flash, príp. Java. Ich
výhodou sú minimálne nároky na hardvér počítača a bezplatný voľný prístup. Existujú v
najrôznejších podžánroch. Niektoré majú aj prvky RPG a hrajú ich väčšie množstvá hráčov.
Známou slovenskou on-line hrou je s ťahovou stratégiou sú Biosektor alebo AgeCraft.
Multižánrové hry – Označujú hry, kde sa jednotlivé žánre prelínajú. Ako príklad je možné
uviesť Wrcraft 3 (stratégia s RPG prvkami) alebo System Shock a pod.
Väčšina počítačových hier má multižánrový charakter, preto často nie je ich zaradenie do
vymenovaných žánrov jednoznačný. Obyčajne pri triedení sa berie do úvahy, že, atribúty ktorého
žánra pri konkrétnej hre dominujú. Aj tak býva klasifikácie hier veľmi náročná.
Trendy ve vzdělávání 2016
249
Obr.4 Vyučovanie hravou formou pomocou počítača (podľa W5)
Mnohé on-line sieťové skupinové didakticky orientované počítačové hry sú organizované na
veľkých teritóriách a zaberajú stále väčší virtuálny priestor. Vzdelávacie a výchovné ciele sú čoraz
širšie ale aj presnejšie vymedzené. Dobrým príkladom je hra IF. Autor počítačovej hry IF tvrdil, že
naučí deti byť ohľaduplnejšími a nešikanovať ostatných. Tvorca počítačovej hry predpokladal, že
hru budú využívať školy aj napr. skautské organizácie, očakáva sa tiež veľký záujem zo strany
rodičov.
Ďalším dobrým príkladom je výučbová hra „Jak bude vypadať tvoje Európa?“ Táto
iniciatíva vznikla v ČR (Brom, 2007). Učitelia môžu túto hru využívať vo výučbe spoločenských
vied. Obsahuje počítačovú stratégiu Európa 2045, v ktorej je simulovaná EÚ od roku 2007 po
niekoľko desiatok rokov s výzvou pre žiakov „Len na tebe bude záležať, ako bude tvoja Európa
vyzerať!“ V dobrých príkladoch by sme mohli pokračovať ďalej. Stačí do internetového
vyhľadávača zapísať heslo „didaktická počítačová hra“ a dostaneme sa na stránky od štátnych
vzdelávacích inštitúcií po súkromné a nájdeme veľmi veľa ponúk a iniciatív na možnosť voľne
využiť alebo sa zapojiť do rôznych hier vytvorených a organizovaných s didaktickým cieľom.
5 Ako často a kto hrá počítačové hry
Štatistiky a prieskumy ukazujú, že počítačové hry sú populárne a väčšia používateľov počítačov ich
hrá, a považuje ich za vhodný spôsob relaxácie, hlavne duševných síl. Hromadný experiment
v odboru neurobiológie učení zistil nasledujúce výsledky. Priemerný vek dnešného hráča je
34 rokov a hrá elektronické hry už 12 rokov, často až 18 hodín denne. Podľa analytických výpočtov
približne 11 miliónov registrovaných používateľov on-line počítačovej hry World of Warcraft
společne strávilo jej hraním od jej nasadenia v roku 2004 rovnaký čas, ako ľudstvo potrebovalo na
svoj vývoj ako živočíšny druh. (je to zhruba 50 miliárd hodín hracieho času, čo je približne 5,7
miliónov rokov (http://www.tyden.cz/rubriky/zdravi/stale-vice-vedcu-tvrdi-pocitacove-hrynemuseji-
byt-nutne-skodlive_228080.html).
Hranie elektronických počítačových a videohier má tak svoje tienisté ako aj slnečné stránky.
Zistilo sa (skenovaním mozgu), že násilné videohry môžu pozmeniť mozgové funkcie u zdravých
mladých mužov už po jednom týždni hrania (Brom, 2007; Buckulčíková; W6; W7). Tieto zmeny sa
týkajú potláčania mozgových aktivít v oblastiach spájaných s emočnou kontrolou. Zistila sa tiež
spojitosť medzi závislosťou na hrách s nadváhou, introvertnosťou a sklonmi k depresii.
Stále viac vedcov ale tvrdí, že počítačové hry nemusia byť nutne škodlivé a že hranie
počítačových hier môže byť v určitom smere tréningom mozgu (W6). Vedci zistili, že zmeny
mozgu sú často smerom k lepšiemu, teda pozitívne. Čoraz väčšia je výskumná obec, ktorá tvrdí, že
Trendy ve vzdělávání 2016
250
hranie zlepšuje kreativitu, schopnosť rozhodovania a vnímanie. Pozitíva hrania počítačových hier
sú široké od zlepšenia koordinácie medzi očami a rukami (napr. u chirurgov) až po zmeny zraku
vylepšujúce nočné videnie. Výskumníci z Rochesterskej univerzity v New Yorku realizovali
rozsiahle štúdie venované vplyvu počítačových a videohier na rozvoj ľudských schopností. Ich
výskum bol vykonaný nezávisle na spoločnostiach a distribučných firmách, ktoré tieto hry
predávajú. Zistili, že ľudia, ktorí hrajú akčné videohry a interaktívne počítačové hry, sa rozhodujú
o 25 percent rýchlejšie ako iní, bez toho aby sa zhoršila správnosť či presnosť ich rozhodnutí.
Okrem toho skúsení hráči dokážu venovať paralelne pozornosť viac ako šiestim veciam, bez toho
aby boli zmätení, zatiaľ čo "nehráči" dokážu robiť len štyri veci naraz.
6 Definícia počítačových hier v informačných zdrojoch
Mnohí sa pokúsili vymedziť pojem počítačovej hry. Počítačová hra je v podstate druh softvéru,
ktorý slúži na zábavu, uvoľnenie a relaxáciu. Tento efekt sa dosiahne vytvorením virtuálneho sveta,
do ktorého hráč vstupuje pomocou ovládacích prvkov a vďaka nim môže dosahovať hrou stanovené
ciele.
V slovníku (Benešová, 1999) je počítačová hra definovaná ako „počítačový program
založený na grafickom stvárnení, ktorý slúži k zábave“
Definíciu počítačovej hry nájdeme aj v článku J. Dostála (Dostál, 2009) v nasledujúcom
znení: Počítačová hra je softvér, ktorý nie je primárne určený na dosahovanie vonkajších cieľov
a podľa svojho zamerania používateľovi poskytuje zábavu, odreagovanie, relaxáciu či rozvoj
osobnosti.
Mnohí autori definujú počítačové hry vymenovaním ich hlavných atribútov. Medzi hlavné
znaky počítačových hier V. Pokorný (Pokorný, 2002) radí nasledujúce:
1) Majú cieľ, ktorý informuje o ich konečnosti;
2) Vyžadujú od hráča pochopenie podstaty a zmyslu hry. To umožňuje hru úspešne dokončiť.
Prípadná prehra však pre hráča veľa neznamená;
3) Výrazná väčšina hier má individuálny charakter;
4) Väčšina hier umožňuje nekonečný počet opakovaní;
5) Špecifický druh hier, ktoré poznáme pod skratkou MUD (Multi-User Dungeon), umožňuje
konštrukciu reality. U nás ich nazývame tzv. viacpoužívateľské počítačové textové systémy.
V podstate ide o systém, ktorý umožňuje niekoľkým jednotlivcom – hráčom, súčasne využívať
pomocou siete rozsiahlu banku údajov.
J. Dostál v článku Výukový software a didaktické počítačové hry – nástroje moderního
vzdělávání (Dostál, 2009) sa venuje aj vymedzenie základných pojmov, klasifikácii výučbového
softvéru i oblasti didaktických počítačových hier. Podľa neho „Didaktická počítačová hra je softvér
umožňujúci zábavnou formou navodiť činnosti zamerané na rozvoj osobnosti jedinca. Prácu
s didaktickou hrou autor vníma takto: Didaktická hra hraná prostredníctvom počítača je činnosť
jedinca (či jedincov), ktorá má podstatu vo virtuálnom prostredí simulovanom počítačom
a primárne spočíva v rozvoji osobnosti, pričom podľa svojho zamerania môže poskytovať zábavu,
odreagovanie alebo relaxáciu.
L. Jašková vytvorila (Jašková, 2000) zoznam vlastností, ktoré by mala didaktická počítačová
hra mat a tiež, čo by mala obsahovať:
- vysvetlenie pravidiel, najlepšie animáciou,
- možnosť dostať sa k pravidlám v ktoromkoľvek momente,
- ponuka rôznych úrovní náročnosti,
- možnosť kedykoľvek hru prerušiť a zapamätať aktuálnu pozíciu,
- vyhodnotenie, prípadne tabuľku víťazov,
Trendy ve vzdělávání 2016
251
- využívanie grafiky a animácie.
Výhody použitia počítača a didaktických hier vo vzdelávaní L. Jašková (Jašková, 2000) vidí
v nasledujúcich vlastnostiach a možnostiach:
- pružnosť a možnosť prispôsobiť sa potrebám používateľa;
- individuálna voľba náročnosti;
- okamžité poskytovanie rád a pomoci;
- automatická príprava hracej plochy;
- počítač môže byť súperom – hráčovým partnerom.
Záver
Vzdelávací potenciál počítačových hier je silný. Zo dňa na deň sa objavujú ďalšie možnosti ich
využitia. Tento fakt dokazujú mnohé softvérové aplikácie implementované s jasným didaktickým
cieľom. Významné miesto vo vývoji a vzdelávaní zohrávajú počítačové hry skupiny: didaktické
hry, logické hry, hry pre deti a tiež klasické a iné hry orientované na rozvoj želateľných schopností
návykov a vedomostí. Didaktické hry tvoria samostatnú skupinu počítačových hier. Na rozdiel od
ostatných hier didaktické hry majú jasný didaktický cieľ a boli vytvorené na jeho dosiahnutie.
Miera a využitia didaktických hier neustále rastie a hravá forma vyučovania sa presadzuje
vo vzdelávaní stále častejšie.
Příspěvek vznikl v rámci řešení projektu IGA_PdF_2016_028 „Identifikace rizik sociálních sítí
a počítačových her u žáků v závislosti na jejich preferovaném způsobu využití informačních
a komunikačních technologií“.
Literatúra
1. BROM, C.: Výukové hry: Jak bude vypadat tvoje Europa? www.3pol.cz. [Online] 4. jún 2007.
http://www.3pol.cz/cz/rubriky/recenze/426-vyukove-hry-jak-bude-vypadat-tvoje-evropa.
2. BENEŠOVÁ, J.: Velký slovník náučný. Díl 2 M – Ž. Praha : Diderot, 1999. s. 842. ISBN 80-
902723-1-2.
3. BUCKULČÍKOVÁ, L. Počítačové hry, videohry – aby zábavné hranie našich detí neprepuklo
do závislosti [on-line] http://www.cpppap.orava.sk/doc/metodicke/rodicia/pc_hry_rodicia.pdf.
4. DOSTÁL, J.: Výukový software a počítačové hry – nástroje moderního vzdělávání. Časopis
pro technickou a informační výchovu. 1/2009, Volume 1, Issue 1 ISSN 1803-537X
5. JAŠKOVÁ, L.: Tvorba pedagogického softwaru. Tvorba pedagogického softwaru. [on-line]
2000. http://edi.fmph.uniba.sk/~jaskova/tps/prednasky.htm
6. NAKONEČNÝ, M.: Encyklopedie obecné psychologie. Praha : Academia, 1997. s. 437. ISBN
80-200-0625-7.
7. STOFFOVÁ, V.: Počítač – univerzálny didaktický prostriedok. 1. vyd. Nitra : Univerzita
Konštantína Filozofa, Nitre, Fakulta prírodných vied, 2004. 172 s. ISBN 80-8050-765-1
8. POKORNÝ, V. 2002. Patologické závislosti. Brno : Ústav psychologického poradenství
a diagnostiky, 2002. s. 194. ISBN 80-86568-02-4.
9. PRŮCHA, J. – WALTEROVÁ, E. – MAREŠ, J. 2008. Pedagogický slovník. Praha : Portál,
2008. s. 322. ISBN 978-80-7367-416-8.
10. STOFOVÁ, V. – VRÁBELOVÁ, M.: Využívanie počítačovej simulácie hier vo vyučovaní
pravdepodobnosti. Vybrané problémy simulačních modelu : (Zborník XII. podzimního
moravského kolokvia 18. - 20.9.90 Hradec n/Moravicí). Ostrava : Pobočka ČSVTS VÚHŽ,
11. STOFFOVÁ, V.: Didaktické hry. In: Zborník z vedeckého seminára Quo vadis výchova...? na
tému "Hra a hračka". Bratislava : IUVENTA Bratislava, 1994, s. 61-65.
Trendy ve vzdělávání 2016
252
12. STOFFOVÁ, V.: Didactic computer games. In: Information technology in education in
Slovakia (NAITFE Conference). Bratislava – London : Basford Hall College – Institute for
Information and Prognoses on Education, 1994, s. 16-24.
13. STOFFOVÁ, V. - SKALKA, J. - MORVAI, M.: Didaktické počítačové hry. Informatika
v škole, 1995, č. 12, s. 19-24.
14. STOFFOVÁ, V. – VÉGH, L.: Počítačové hry a projektové vyučovanie programovania.). XXIV
International Coloquium on the Acquisition Process Management : Proceeding of abstracts
and electronic version of reviewed contributions on CD-ROM. Editori Eva Hájková a Rita
Vémolová. Brno : University of Defence, Faculty of Economics and Management, 2006, s. 51
(abstrakt), celý príspevok na CD-ROM. ISBN 80-7231-139-5
15. UHLÍŘOVÁ, J. 1999. Hrové činnosti předškolního věku v pojetí J. A. Komenského. Praha :
Pedagogická fakulta UK, 1999.
W1: http://www.slobodaucenia.sk/clanok/hodnota-hry-1-definicia-hry Hodnota hry I: Definícia
hry autor: Peter Gray · preklad: Radoslav Tóth, 1. December 2012
W2: https://sk.wikipedia.org/wiki/Po%C4%8D%C3%ADta%C4%8Dov%C3%A1_hra
W3:: Scio.cz foto: by San José Library (flickr.com) (CC BY-SA 2.0
W4: http://www.slobodaucenia.sk/clanok/hodnota-hry-1-definicia-hry
W5: https://www.google.sk/search?q=po%C4%8D%C3%ADta%C4%8Dov%C3%A9+hry&
client=firefoxbab&tbm=isch&tbo=u&source=univ&sa=X&ved=0ahUKEwiDlLmaqNzMAh
XF8RQKH TsIDFUQ7AkI9gE&biw=1305&bih=627#imgrc=5urTgX0FVwkeZM%3A
(Obr. Hranie akčných hier)
W6: http://www.tyden.cz/rubriky/zdravi/stale-vice-vedcu-tvrdi-pocitacove-hry-nemuseji-bytnutne-
skodlive_228080.html
W7: http://zoom.iprima.cz/clanky/pocitacove-hry-zpusobi-pad-zapadni-civilizace-naznacujerespektovany-
psycholog
Kontaktná adresa:
Prof. Ing. Veronika Stoffová, CSc.,
Pedagogická fakulta UP, Katedra technické a informační výchovy,
Žižkovo nám. 5. 771 40 Olomouc, ČR
e-mail: NikaStoffova@seznam.cz